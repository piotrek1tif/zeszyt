Ogólnie Wi-Fi jest to zestaw standardów określających bezprzewodowe sieci komputerowe. To co najważniejsze dla zwykłych użytkowników, to możliwość tworzenia sieci lokalnych (LAN – Local Area Network) opartych na komunikacji bezprzewodowej, a konkretnie radiowej, stąd mamy zwrot WLAN (Wireless LAN). Na przestrzeni lat powstało wiele różnego rodzaju standardów sieci bezprzewodowych, które różnią się od siebie zasięgiem, częstotliwością pracy, szerokością pasma i innymi parametrami. Jeszcze do końca 2018 roku w celu określenia poszczególnych standardów posługiwano się ich właściwymi nazwami kodowymi, czyli na przykład 802.11a, 802.11ac, 802.11n. 
Jednak od 2019 roku, w którym na rynek konsumencki wchodzi kolejny standard – 802.11ax, stowarzyszenie Wi-Fi Alliance, które zajmuje się dbaniem o wzajemną zgodność urządzeń, wprowadza nowe, prostsze nazewnictwo poszczególnych standardów, które pomoże konsumentom łatwiej zorientować się w wydajności urządzeń obecnych na rynku. <br/>
Od tego roku format nazw standardów to: Wi-Fi 1, Wi-Fi 2 i tak dalej. Im wyższy numer po Wi-Fi, tym wydajniejsza praca danego urządzenia. Dodatkowo warto wiedzieć, że urządzenia pracujące z nowymi standardami są kompatybilne wstecz, więc nie będzie problemu z podłączaniem urządzeń starszego typu. Urządzenia typu Wi-Fi 1–3 są już na tyle wiekowe, że praktycznie są niewykorzystywane. Trzeba także pamiętać, że kompatybilność wstecz wprowadza pewne ograniczenia. Jeśli do sieci o standardzie Wi-Fi 4 podłączymy urządzenie sieci Wi-Fi 3, cała sieć będzie ograniczona do maksymalnej przepustowości niższego standardu (w obrębie kompatybilnej częstotliwości, na przykład 2,4 GHz). Dlatego warto pozbywać się przestarzałych urządzeń pracujących w mało wydajnych standardach, ponieważ obniżają one przepustowość całej sieci domowej.<br/>

Zasięg sieci <br/>

Bardzo ważnym parametrem sieci bezprzewodowych jest zasięg. Tutaj zdecydowanie lepiej wypadają sieci pracujące w paśmie 2,4 GHz. Zapewniają one zasięg nawet do 70 m wewnątrz budynku i aż do 250 m na zewnątrz. Powinniśmy jednak szczególnie uważać na inne urządzenia wewnątrz naszego domu, jak lodówka czy mikrofalówka, które mogą znacznie zredukować zasięg sieci. Spory wpływ mogą mieć również inne urządzenia bezprzewodowe pracujące na częstotliwości 2,4 GHz – choćby myszy i klawiatury bezprzewodowe.
Standard Wi-Fi 5, który propaguje sieć na paśmie 5 GHz, oferuje zasięg wewnątrz domu na poziomie 35 m, a na zewnątrz nie powinien być w ogóle wykorzystywany przez zwykłych użytkowników, ponieważ emituje duże zakłócenia dla pracy satelitów (jest to informacja podawana w instrukcji obsługi urządzeń wspierających tę technologię).
<br/>
Oznaczenia wydajności na routerach
<br/>
Producenci sprzętu sieciowego bardzo lubią chwalić się wydajnością swoich urządzeń. Na opakowaniach umieszczają różnego rodzaju informacje, które łatwo jest mylnie zinterpretować. Najczęściej stosowaną przez producentów praktyką jest umieszczanie na pudełkach oznaczeń typu AC1200 lub N600 wielkimi literami, a gdzieś w mało widocznym miejscu wyjaśnienie, co taka informacja oznacza w rzeczywistości. W praktyce producent sumuje maksymalne przepustowości na wszystkich pasmach, w jakich pracuje urządzenie, i podaje je jako całość. Może to wprowadzać w błąd – za pomocą jednego połączenia nie da się osiągnąć deklarowanej przepustowości. 
Oznaczenia wydajności na routerach <br/>
Magiczne AC1200 to tak naprawdę urządzenie, które w paśmie 2,4 GHz pozwala na uzyskanie przepustowości 300 Mb/s, a w paśmie 5 GHz – przepustowości 866 Mb/s. Warto więc dokładnie czytać informacje na opakowaniach produktów sieciowych. 
<br/>
Szerokość pasma transmisji
<br/>
Standardowo pasmo dla częstotliwości 2,4 GHz zostało podzielone na 13 kanałów (czasami można spotkać się z 14. kanałem – jest on stosowany w Japonii). W Polsce można wykorzystywać pasmo od 2400,0 do 2483,5 MHz, czyli od kanału 1 do 13. Każdy kanał zajmuje 22 MHz. Tak więc teoretycznie, aby nie pokrywały się ze sobą sieci w paśmie 2,4 GHz przy szerokości pasma 20 MHz, możemy utworzyć tylko cztery niepokrywające się sieci na kanałach, na przykład 1, 5, 9, 13. Zdecydowana większość routerów oferujących wyższe wydajności uzyskuje je poprzez zwiększenie szerokości pasma nadawania do 40 MHz, wtedy możemy utworzyć jedynie dwie sieci, które nie będą ze sobą bezpośrednio interferować, na kanałach 3 oraz 11. Jeśli istnieje więcej sieci na danym obszarze i bezpośrednio nachodzą one na siebie, wpływa to negatywnie na wydajność wszystkich sieci. Jest to szczególnie widoczne w bardzo zurbanizowanych obszarach, na przykład na blokowiskach. Dobrym pomysłem na ucieczkę od zatłoczonego pasma 2,4 GHz jest skorzystanie z pasma 5 GHz. Mniejszy zasięg działania sieci staje się tutaj zaletą, ponieważ istnieje mniejsza szansa na nachodzenie na siebie sieci sąsiadów. 
<br/>
